---
title: "Smartphones verbieden in de klas: niet de oplossing"
date: 2023-01-28T17:05:40+01:00
draft: true
tags: 
- social media
- onderwijs
---

Ik zat gisteren een fragment van de avondshow van Arjan Lubach te kijken met de naam "[En nou is het afgelopen met telefoons in de klas](https://www.youtube.com/watch?v=cclEuSxFd_M)". Ik moet zeggen dat ik het vaak met Arjan Lubach eens ben, maar dit stond toch echt lijnrecht tegenover mijn eigen mening.

Het standpunt van Arjan is dat smartphones landelijk verboden zouden moeten worden op school. En ik ben het er niet (helemaal) mee eens. Ik denk dat de argumenten die hij gebruikt over het algemeen niet slecht zijn, maar dat zijn conclusie een beetje kort door de bocht is. Daarom heb ik besloten er maar eens een blogje over te schrijven.

Zijn primaire argument is dat smartphones in de klas een te grote afleiding vormen vanwege binnenkomende notificaties. Zelfs als de telefoon op stil staat is hij volgens Arjan vanwege de trilfunctie nog te afleidend[^1]. Maar dit zegt eigenlijk al genoeg: de telefoon is niet het probleem. De notificaties zijn het probleem. De apps zijn het probleem. Social media is het probleem. Het verbieden van smartphones is symptoombestrijding.

Ik heb mijn telefoon na [mijn kleine experimentje in februari 2022](https://blog.geheimesite.nl/2022/03/een-maand-zonder-telefoon.html) zo ingericht dat er voor mij eigenlijk niks meer te zoeken is. Mijn telefoon gebruik ik puur en alleen voor bellen, appen en snel dingen opzoeken op Google. Ik had sowieso al geen social media, want ik heb [een hekel aan social media](https://blog.geheimesite.nl/2021/12/social-media-wat-moeten-we-er-mee-aan.html). Het gevolg hiervan is dat ik mijn telefoon helemaal niet als afleidend ervaar[^2]. Ik kan prima zonder; sterker nog, ik vergeet hem vrij vaak op te laden waardoor ik dan op school nog maar 5% batterij over heb en ik zit er helemaal niet mee.

Dat brengt me mooi naar mijn volgende punt. Arjan stelt dat het verbieden van telefoons leerlingen socialer zou maken. Hij noemt allemaal voorbeelden waarin leerlingen "ineens met elkaar gingen praten". Zal ik je eens iets vertellen: dat doen we echt al wel hoor. Natuurlijk komt het wel eens voor dat je allemaal de hele pauze in je eigen telefoon verzonken bent. Maar we praten echt wel met elkaar hoor. En we spelen kaartspelletjes (vooral Uno en Zweeds pesten) en we lezen boeken (ðŸ™€). Het is dus helemaal geen probleem dat ik soms nog maar 5% batterij over heb. Sterker nog: ik kom thuis met 3%.

En als leerlingen in de pauze op hun telefoon zitten spelen ze negen van de tien keer samen met hun klasgenoten een spelletje. Zo speelden ik en mijn vrienden afgelopen jaar een soort digitale versie van *Cards against Humanity* genaamd [Evil Apples](https://www.evilapples.com), en daar hebben we heel veel lol mee gehad. Ook is het leuk zo af en toe foto's te maken. Ze zijn leuk om later terug te kijken (zo hebben we echt hele grappige foto's uit de eerste) en om aan bijvoorbeeld mijn opa en oma te laten zien[^3].

Het punt dat ik probeer te maken is dat smartphones ook heel leuk kunnen zijn zonder enige negatieve gevolgen, als ze maar bewust en gematigd gebruikt worden.

Arjan verwijst ook naar wetenschappelijk onderzoek waaruit blijkt dat de aanwezigheid van smartphones in een ruimte al genoeg is om de cognitieve capaciteit te verkleinen vanwege de voortdurende neiging je telefoon te checken. En ik denk dat dat inderdaad een goed argument is om telefoons te verbieden. Ik heb hetzelfde als ik weet dat er een reep chocolade in de kast ligt: ik denk de hele tijd alleen maar aan die reep en ben minder met andere dingen bezig[^4].  
Moeten we daarom chocolade ook maar gaan verbieden omdat het te afleidend is?

Datzelfde geldt voor het maken van huiswerk. Volgens Arjan is een telefoon daarbij ook te afleidend en moeten we vooral jongeren zelf maar niet de verantwoordelijkheid geven er zelf mee om te leren gaan. Daar heb ik twee dingen over te zeggen. Ten eerste is mijn telefoon onmisbaar voor het maken van mijn huiswerk. Ik maak mijn huiswerk altijd samen met Kevin (een van mijn vrienden). Er is alleen Ã©Ã©n klein probleempje: hij woont in Schiedam en ik woon in Maassluis. Dus we bellen altijd (via Whatsapp, want dat verbruikt geen belminuten) en maken zo samen ons huiswerk. Daarnaast staat het huiswerk zelf op SOM: een app op mijn telefoon.

Ten tweede ben ik van mening dat als we jongeren niet die verantwoordelijkheid geven ze er nooit mee om zullen leren gaan. Arjan laat zien dat apps op onze telefoon expres ontworpen worden om zo verslavend mogelijk te zijn. Hij laat zien dat het afleidend is en mentale problemen veroorzaakt.  
Juist daarom is het zo essentieel dat we leerlingen goed begeleiden en onderwijzen over het inrichten van hun digitale omgeving. Het verbieden van smartphones gaat een averechts effect hebben omdat we het zicht op de situatie zullen verliezen en daarom leerlingen onvoldoende kunnen begeleiden in hun smartphonegebruik.

<!-- Het verbieden van smartphones voelt voor mij als een straf voor de jongeren omdat de volwassenen zelf niet op tijd goed onderwijs hebben geregeld wat betreft smartphonegebruik. -->

<!-- Maar wat Arjan allemaal vertelt, klopt volledig. Er zit echt wel wat in. Maar voor Arjan is dit natuurlijk een ver-van-je-bedshow. Hij is geen leerling op het voortgezet onderwijs.  
Ik denk dat dit probleem voor volwassenen even groot is. Al dit wetenschappelijk onderzoek is net zo goed van toepassing op de werkvloer. Als we dan toch bezig zijn kunnen we de smartphone net zo goed ook op het werk verbieden. Ja, dan is het ineens een ander verhaal.  -->

Daarnaast is het grootste deel van de huidige generatie volwassenen al volledig verslaafd aan hun smartphone en kunnen zelf ook niet met social media omgaan, dus wie zijn zij om ons de les te lezen? Smartphones zijn nou eenmaal een onderdeel van onze hedendaagse maatschappij. Ik pleit voor veel beter onderwijs over computers en social media vanaf jonge leeftijd (vergelijkbaar met hoe mijn ouders dat gedaan hebben voor mij en de Silicon Valley programmeurs dat voor hun kinderen doen) en veel betere wetgeving om de verslavende werking van social media in te perken. Alleen op die manier, samen met de leerlingen, gaan we dit probleem goed kunnen oplossen.

*Oh en dat punt over Kahoots? Daar ben ik het eigenlijk volledig mee eens.*

[^1]: Ik denk ook dat Arjan niet begrepen heeft dat als je je telefoon op niet storen zet, de trilfunctie ook uitstaat. Als de trilfunctie namelijk wel aan staat staat de telefoon niet op niet storen, maar op trillen.

[^2]: Mijn gemiddelde schermtijd voor een dag is ook maar 2 uur, waarvan dus zeker een uur huiswerk maken met Kevin is.

[^3]: En nee, het is echt niet zo dat we de hele tijd foto's aan het maken zijn hoor. Het is gewoon een balans: te veel foto's is niet leuk (want dan ben je alleen maar bezig met de foto's en niet met lol hebben), maar geen ook niet. Arjan laat ook een fragmentje zien van een meisje dat de school kwalijk neemt "dat ze straks geen herinneringen aan haar schooltijd meer heeft". Zo extreem is het nou ook weer niet, maar het is wel degelijk leuk om foto's te hebben.

[^4]: Ik denk alleen weer dat dit dus niks met de telefoon te maken heeft; het probleem is wederom social media. Mijn telefoon heeft helemaal niet datzelfde effect op me als die chocolade reep, want voor mij is er niks te zoeken op mijn telefoon.
